---
title: "زمینه‌هایی که می‌تونم کمک کنم"
date: 2023-11-18T10:20:38+03:30
draft: false
comments: false
---
اگر این صفحه رو باز کردین پس احتمالاً فکر می‌کنین که برای پیشرفت در مسیر شغلی و یا حل چالشی که باهاش مواجهین شاید من بتونم کمک کنم. اما حقیقت اینه که ممکنه در بعضی از زمینه‌ها تجربه و دانش لازم و کافی برای نیاز شما رو داشته باشم و در برخی دیگر از زمینه‌ها اینطور نباشه. با توجه به این که رزومه و [صفحهٔ لینکداین](https://www.linkedin.com/in/amin-rashidbeigi/) و [نوشته‌هایی](http://localhost:1313/fa/blog/) که منتشر می‌کنم به تنهایی نمی‌تونن این زمینه‌ها رو از هم تفکیک کنن، در این صفحه مفصل‌تر در مورد موضوعاتی که شاید بتونم کمک کنم و مواردی که احتمالاً نمی‌تونم کمکتون کنم و بهتره از کمک افراد باتجربه‌تری استفاده کنید نوشتم.


---

## زمینه‌هایی که احتمالاً می‌تونم کمک کنم

### رشد توانایی‌های فنی

من حدود ۷ سال تجربه کار کردن در شرکت‌های تکنولوژی محور رو دارم. بیشتر این بازه رو به توسعه، نگهداری و طراحی پروژه‌ها و سرویس‌های نرم‌افزاری گذروندم. در چند سال اخیر تجربهٔ منتورشیپ افراد تازه کار و باتجربهٔ اعضای تیمی که مدیرش بودم و همچنین بقیه‌ٔ دوره‌های منتورشیپ رو داشتم. طبق تجربه، اثرگذارترین روش برای بهبود مهارت‌های فنی، تعریف یک پروژه و چیدن مواردی که باید بر اساس هدف و البته سطح و تجربهٔ شما روش کار بشه است. در ادامه طی یک جلسات مرتب دوره‌ای، این جلسات برگزار بشه. این جلسات می‌تونه از ۵-۶ جلسه می‌تونه شروع بشه تا هرجایی که فرد به اعتماد به نفس لازم و هدفش رسیده باشه. این دوره‌ها به طور خاص برای افرادی که اول مسیر هستن خیلی کمک کننده است. همچنین مستقل از جلسه‌های دوره‌ای، اگر در مورد مسیری که طی می‌کنین با چالش خاصی مواجهین یا به یک مشورت فنی لازم دارین می‌تونین ارتباط بگیرین. پس اگر در زمینه‌های زیر نیاز به راهنمایی دارید احتمالا می‌تونم کمکتون کنم:

- منتورشیپ مهندسی نرم‌افزار در قالب تعریف پروژه
- بازبینی کد (code review)
- عمیق‌تر شدن در زبان‌های Go و Python
- مشورت در مورد تصمیم‌گیری فنی (پیاده‌سازی، طراحی معماری، بهبود نگهدارپذیری سیستم و ...)
- مشورت در مورد مسیر شغلی مهندسی نرم‌افزار

### رشد در مدیریت فنی

در چندسال آخر تجربه کاریم، به عنوان مدیر مهندسی، وظیفهٔ راهبری تیم‌های محصولی رو داشتم. در طی این زمان وظیفه رسوندن خروجی‌های محصولی، رشد فنی افراد و همچنین کمک‌ به تصمیم‌گیری‌های محصولی در تیم‌هایی که شامل مهندس نرم‌افزار، فرانت‌اند، QA، مدیر محصول، تحلیلگر داده و دانشمند داده بودن رو بر عهده داشتم. توی این بازه موارد مختلف رهبری یک تیم فنی/محصولی مثل تصمیم‌گیری در مورد افزایش تعداد افراد تیم، شکستن تیم در جهت افزایش تمرکز و اهداف، استخدام و آنبورد کردن نیروهای جدید، اخراج، درگیر شدن با چالش‌ها و برخوردهای انسانی، تصمیم‌گیری‌های فنی و کلا هر مدل تصمیمی که یک مدیر فنی باهاش مواجه می‌شه رو تجربه کردم. در همین راستا اگر در موارد زیر به راهنمایی نیاز دارید احتمالا می‌تونم کمکتون کنم:

- منتورشیپ برای شروع مسیر شغلی مدیریت/رهبری فنی
- بهینه‌سازی فرآیندهای فنی/محصولی (فرآیند دلیوری محصول، [بهبود آنبوردینگ](https://aminrb.me/onboarding-storytelling/)، اطمینان از خروجی در بلندمدت و کوتاه مدت و ...)
- ایجاد اعتماد بین اعضای تیم نسبت به هم و نسبت به رهبر تیم
- حل چالش‌های انسانی بین افراد تیم
- افزایش بازدهی افراد
- تصمیم‌گیری‌های فنی/محصولی

### مصاحبه و استخدام

من تجربهٔ انتخاب کاندیدا، مصاحبه و تصمیم‌گیری در مورد استخدام مهند‌س‌های نرم‌افزار جونیور و سینیور رو دارم. بیشتر مصاحبه کردن، خودم با شرکت‌های مختلف داخلی و خارجی مصاحبه کردم. اگر قصد دارید برای آماده شدن برای مصاحبه‌ با شرکت‌ها آماده بشین، اول از همه باید رزومهٔ خوبی داشته باشید. من می‌تونم روی رزومه‌اتون فیدبک بدم. همچنین باید برای قسمت‌های مختلف مصاحبه‌ها مثل مصاحبه با HR، کدینگ، سیستم‌دیزاین، مصاحبه رفتاری و مهارت‌های نرم (behavioral/situational) آماده بشین که می‌تونم باهاتون ماک اینترویو داشته باشم و در انتها بهتون فیدبک بدم. پس اگر قصد استخدام در شرکت‌های مختلف و یا گرفتن نیرو برای شرکتتون رو دارید در این زمینه‌ها می‌تونم کمک کنم:

- فیدبک بر روی رزومه و صفحه‌ٔ لینکداین
- مصاحبه آزمایشی (ماک اینترویو) 
- تعیین مسیر یادگیری برای مصاحبه با شرکت‌ها
- مصاحبه‌های موردی برای استخدام مهندس نرم‌افزار

---

## زمینه‌هایی که احتمالاً نمی‌تونم کمک کنم
- **آموزش برنامه‌نویسی:** با وجود این که نوشتن کد، بازبینی و یا تصمیم‌گیری در مورد دوراهی‌های فنی قسمت خوبی از کار هر روز من رو شامل می‌شه، اما فکر می‌کنم چیز بیشتری از اساتیدی برنامه‌نویسی آموزش می‌دن و دوره‌های رایگان و غیر رایگان تولید می‌کنن نمی‌تونم ارائه بدم. اگر هم به تازگی می‌خواید برنامه‌نویسی رو یاد بگیرید، مجموعه [شروع برنامه‌نویسی](https://aminrb.me/fa/series/%D8%B4%D8%B1%D9%88%D8%B9-%D8%A8%D8%B1%D9%86%D8%A7%D9%85%D9%87-%D9%86%D9%88%DB%8C%D8%B3%DB%8C/) شاید بتونه کمکتون کنه. 
- **بهبود فرآیندهای زیرساختی:** هر شرکت تکنولوژی محوری برای توسعه محصول و دادن خروجی به دست کاربرهاش به مجموعه‌ای از تکنولوژی‌ها و فرآیندهای زیرساختی نیاز داره. من در این سال‌ها عموماً از این زیرساخت‌ها استفاده کردم و تجربه‌ٔ زیادی در طراحی و بهبود این تکنولوژی‌ها و فرآیندها ندارم.
- **حل یک باگ و یا سوال جزئی در مورد کد**: اگر در پروژه‌ای که روش کار می‌کنین به باگی خوردین و نمی‌تونین حلش کنین، احتمالاً راه‌های خیلی بهتری برای رسیدن به جواب وجود داره. در [stackoverflow](https://stackoverflow.com/) جستجو کنین. اگر کسی نپرسیده بود خودتون سوال کنین. همچنین اخیرا ابزارهای هوشمند تولید متن مثل [chatgpt](https://chat.openai.com/) و [bard](https://bard.google.com/) به دیباگ کردن و پیدا کردن ریشهٔ مشکل کمک زیادی می‌کنن. 
- **یادگیری و عمیق‌تر شدن در زبان‌های غیر از Go و Python** 
- **پیشرفت در حوزه‌هایی غیر از مهندسی نرم‌افزار؛ مثل فرانت‌اند، علوم داده و ...** 

---

## بازخوردها

من بعضاً از افرادی که منتورشون بودم درخواست می‌کنم که برام فیدبک بنویسن. به طور خاص برام بنویسن که فکر می‌کنن کجا بیشتر از همه تونستم کمکشون کنم و مسیری که با هم طی کردیم، اگر من نبودم، ممکن بود متفاوت پیش می‌رفت. اینجا بعضی از این بازخوردها رو لیست کردم.

>  _چیزی که برام خیلی جذاب بود این بود که وقتی تسک‌ها رو هفته به هفته با هم ریویو می‌کردیم، می‌فهمیدم که از یک زاویهٔ دیگری میشه بهش نگاه کرد. شاید یک قسمت از کد برای نیاز فعلی پروژه اوکی بود و نیازی به اصلاح نبود ولی آیا این که نیاز‌های آینده رو برطرف می‌کنه سوالی بود که هر هفته باهاش دست و پنجه نرم می‌کردیم. همچنین در این دوره و در خلال کد ریویوها، نکات بک‌اندی زیادی رو‌ یادم دادی؛ مثل این که چطوری کد تمیز بزنم. جدا از این موارد، صحبت کردن باهات لذت‌بخشه آدم دوس داره ساعت‌ها باهات گپ بزنه و من هر وقت باهات میت داشتم، ازت انرژی مثبت می‌گرفتم و کلی کیف میکردم برات توضیح بدم و در کل شنونده‌ی خیلی خوبی هستی._
>> بازخورد از پیمان، که پایه‌های برنامه‌نویسی رو بلد بود و به مدت شش هفته یک پروژه Django رو با هم پیش بردیم.

---

بعد از خوندن این متن طولانی، احتمالا الان می‌دونین که آیا می‌تونین با من مشورت کنین و یا بهتره دنبال فرد باتجربه‌تر و با دانش‌تری در زمینه‌ای که نیاز دارین بگردین. شما می‌تونین با ایمیل a.rashidbeigi [at] gmail.com با من در ارتباط باشین. لطفا در ایمیل به صورت کامل موضوع و شرایط رو توضیح بدین. من ایمیل‌ها رو سر فرصت جواب می‌دم و اگر نیازی به ست کردن جلسه یک به یک و یا جلسات مرتب تکرار شونده داشتین در مورد شرایط، زمان و هزینه‌اش بیشتر صحبت خواهیم کرد.

مستقل از همهٔ مواردی که نوشتم، در فرستادن ایمیل راحت باشین و تا جایی که بلد باشم راهنماییتون می‌کنم و یا افراد متخصصی که بشناسم رو بهتون معرفی می‌کنم.
