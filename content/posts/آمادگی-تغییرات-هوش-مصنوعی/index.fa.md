---
title: چطوری خودمون رو برای تغییرات هوش مصنوعی آماده کنیم؟
# description: آیا هوش مصنوعی جایگزین برنامه‌نویس‌ها می‌شود؟ در این پست آخرین اخبار و تحولات هوش مصنوعی، از جمله تلاش متا و Salesforce برای جایگزینی مهندسان با هوش مصنوعی و ظهور استارت‌آپ‌هایی مانند Lovable و همچنین اهمیت این تغییرات برای صاحبان کسب و کار بررسی می‌شه.
date: 2025-08-24T13:06:32+01:00
draft: false
tags:
  - هوش مصنوعی
slug: آمادگی-برای-تغییرات-هوش-مصنوعی
---
همونطور که در [این پست](https://aminrb.me/fa/%D8%AC%D8%A7%DB%8C%DA%AF%D8%B2%DB%8C%D9%86%DB%8C-%D8%A8%D8%B1%D9%86%D8%A7%D9%85%D9%87-%D9%86%D9%88%DB%8C%D8%B3-%D9%87%D9%88%D8%B4-%D9%85%D8%B5%D9%86%D9%88%D8%B9%DB%8C/) نوشتم، این روز‌ها شرکت‌ها در تلاشن که بیشینهٔ بهره‌وری رو از هوش مصنوعی داشته باشن. پیشبینی این که این روند آیندهٔ مهندس‌های نرم‌افزار رو به چه شکل تحت تاثیر قرار خواهد داد از این نقطهٔ زمانی کار دشواریه. اما میشه با قطعیت بیشتری گفت که در آینده‌ای نزدیک یک دورهٔ گذار خواهیم داشت که نحوهٔ کار، فرهنگ سازمانی و نیازهای شرکت‌ها رو تغییر خواهد داد. از دید من، برای این که در شرایط جدید انعطاف‌پذیری بیشتری داشته باشیم و از تغییرات ایجاد شده بهترین استفاده رو بکنیم،‌ خوبه که بر روی بهبود مهارت‌هایی که در ادامه توضیح دادم کار کنیم.

## مهارت یادگیری‌زدایی (Unlearn)

تعصب بر روی دانسته‌های فعلیمون رو کنار بگذاریم و آگاهانه فکر کنیم که مسائل موجود رو با ابزارهای جدید به چه شکل میشه حل کرد. اگر روزی دیدیم که هوش مصنوعی در انجام وظایف از ما بهتر عمل می‌کنه، ازش به نفع خودمون استفاده کنیم؛ حتی اگر به قیمت این باشه که در روز یک بار هم چشممون به کد نیفته.
اگر به این موضوع علاقه‌مندید پیشنهاد می‌کنم کتاب Think Again آدام گرنت رو بخونید.

## تقویت مبانی علوم کامپیوتر و مهندسی نرم‌افزار

با وجود آسان‌تر شدن توسعهٔ برنامه‌ها، افراد بیشتری امکان و توانمندی ساختن رو خواهند داشت. در این شرایط، درک عمیق از علوم پایه همچنان حیاتیه؛ حتی شاید بیشتر از پیش. چون که برنامه‌ها کماکان بر روی سیستم‌عامل‌ها اجرا خواهند شد، داده‌ها در شبکه‌ها منتقل می‌شن و الگوریتم‌ها هم پیچیدگی زمانی مشخص و محدودی دارن. داشتن تجربه و دانش علوم پایه، تفاوت بین یک توسعه‌دهنده که صرفاً مصرف‌کنندهٔ هوش مصنوعیه و یک متخصص با دید جامع رو مشخص میکنه. فکر می‌کنم که این تفاوت، سنجهٔ خوبی برای کارفرماها در جهت استخدام افراد تیمشون خواهد بود.

## دنبال کردن اخبار معتبر

با توجه به سرعت تغییرات، آگاهی از اتفاقات و تغییرات مهم و تطبیق و به کار گرفتن ابزارهای جدید مهم‌تر از قبله. با این حال، به دلیل حجم بالای اطلاعات نادقیق و محتوای [Clickbait](https://fa.wikipedia.org/wiki/%D8%AA%D9%84%D9%87%E2%80%8C%DA%A9%D9%84%DB%8C%DA%A9)، تمرکز بر روی منابع معتبر (مانند بلاگ فنی شرکت‌ها) و دنبال کردن افراد نزدیک به مرکز اتفاقات اهمیت بیشتری داره.

تصور من اینه که با این اقدام‌ها انعطاف‌پذیری خودمون رو نسبت به تغییرات پیش رو افزایش خواهیم داد و با آمادگی بیشتری به استقبال آینده خواهیم رفت.
