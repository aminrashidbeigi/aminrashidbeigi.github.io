---
title: "شروع برنامه‌نویسی: برنامه‌نویسی چیه و به چه دردی می‌خوره؟"
date: 2023-02-17T10:58:11+03:30
draft: false
tags: 
 - برنامه نویسی
categories:
 - برنامه نویسی
series:
 - شروع برنامه نویسی
cover:
  image: "robot-keyboard.jpg"
  alt: "a robot who playes keyboard"
  caption: "تصویر از Possessed Photography در Unsplash"
  relative: true
---
این پست، دومین پست از مجموعه پست‌های [شروع برنامه‌نویسی](/fa/series/%D8%B4%D8%B1%D9%88%D8%B9-%D8%A8%D8%B1%D9%86%D8%A7%D9%85%D9%87-%D9%86%D9%88%DB%8C%D8%B3%DB%8C/) هستش که قراره فضای برنامه‌نویسی رو مسیرهایی که میشه باهاش رفت رو برای افرادی که هیچ تجربه‌ای ندارن یا تجربه خیلی کمی توی این فضا دارن رو شفاف‌تر کنه.
همه پست‌های این سری رو می‌تونین توی [این لینک](/fa/series/%D8%B4%D8%B1%D9%88%D8%B9-%D8%A8%D8%B1%D9%86%D8%A7%D9%85%D9%87-%D9%86%D9%88%DB%8C%D8%B3%DB%8C/) ببینین.
اگر هم پست مقدمه رو نخوندین، پیشنهاد می‌دم که اول [این لینک](/fa/posts/start-programming/intro/) رو باز کنین و بخونین.

### تعریف برنامه‌نویسی
[ویکی پدیا فارسی](https://fa.wikipedia.org/wiki/%D8%A8%D8%B1%D9%86%D8%A7%D9%85%D9%87%E2%80%8C%D9%86%D9%88%DB%8C%D8%B3%DB%8C_%D8%B1%D8%A7%DB%8C%D8%A7%D9%86%D9%87%E2%80%8C%D8%A7%DB%8C) میگه:
> برنامه‌سازی رایانه‌ای یا برنامه‌نویسی رایانه‌ای (به انگلیسی: computer programming) همان فرایند طراحی و ساخت یک برنامه رایانه‌ای اجراپذیر برای به‌دست‌آوردن یک نتیجه رایانشی خاص، یا انجام یک عمل خاص میباشد.

بخوام ساده‌تر بگم، برنامه‌نویسی مثل هر زبان دیگه‌ای، مثل فرانسوی و انگلیسی، یک ابزاره برای ارتباط برقرار کردن. با این تفاوت‌ که اینجا مخاطبت آدما نیست و چیزی که می‌نویسی رو قراره کامپیوتر بخونه. کامپیوتر زبان برنامه‌نویسی رو بلده. یک خوبی هم که داره اینه که دقیقا هرچی ازش بخوای رو انجام می‌ده.
 
با این توصیف، میشه فهمید که هر نرم‌افزاری که توی ویندوز نصب می‌کنیم و اجرا می‌کنیم، در پشت زمینه اون خط‌هایی که برنامه‌نویس نوشته اجرا می‌شه. اینجا برنامه‌نویس یک امکانی فراهم کرده که کاربرها بدون دانش خاصی و صرفا با کلیک کردن روی دکمه‌ها بتونن اون برنامه‌ رو اجرا کنن.

### کاربردهای برنامه‌نویسی
همه نرم‌افزارها و اپلیکیشن‌هایی که توی کامپیوتر و موبایل (به موبایل هم میشه گفت یک کامپیوتر کوچک‌تر) کار می‌کنن به کمک برنامه‌نویسی ساخته شدن. اما کامپیوتر چه کارهای دیگه‌ای می‌تونه انجام بده؟ خیلی چیزها (اگر نگم همه چیز). مثلا:

* ساختن یک وبلاگ برای انتشار محتوا (مثل همین وبلاگی که من دارم توش می‌نویسم)
* ساختن یک برنامه اندرویدی برای ذخیره و محاسبه خرجی و درآمد ماهیانه
* ساختن یک چت بات (یک بات که بتونی باهاش حرف بزنی ولی اونور کامپیوتر جوابت رو بده)
* ساختن یک دستگاه هشدار برای مواقعی که میزان آلودگی هوا توی یک ناحیه از یه حدی بالا میره
* ساختن یک ربات امدادگر
* ساختن یک برنامه برای پیدا کردن ترکیبیات لازم برای درمان یک عارضه خاص (تولید دارو)
* ساختن یک برنامه برای تشخیص سرطان پوست با گرفتن سلفی
* ساختن یک برنامه برای پردازش تصاویر ماهواره‌ای


همونطور که می‌بینین، با کمک ابزار برنامه‌نویسی، از چیزهای خیلی کوچیک تا پروژه‌های خیلی بزرگ رو میشه ساخت. البته همونطور که توی این مثال‌ها هم دیدین، کامپیوتر و برنامه‌نویسی یک ابزاره که می‌تونه می‌تونه با حوزه‌های دیگه ترکیب بشه. مثل مکانیک، برق، پزشکی، هوافضا و یا هر رشته دیگه‌ای.

احتمالا اینجا سوال پیش میاد که آیا با وجود این همه برنامه‌نویس و برنامه‌هایی که ساختن، چه نیازه که من برنامه‌نویسی یاد بگیرم و یا اصلا می‌تونم نقشی داشته باشم؟ توی این سال‌های نه چندان زیادی که مباحث مربوط به علوم کامپیوتر رشد کرده، برنامه‌ها، سایت‌ها و ابزارهای زیادی ساخته شده؛ ولی هنوز بیشتر چیزها ساخته نشده و یا این که نیاز به پیشرفت دارن. این موارد به دو دسته تقسیم می‌شن:

* ابزارها و پروژه‌هایی که احتمالا کاربردشون یا نحوه ساختشون به فکر کسی نرسیده! صد سال پیش سخت بود دنیایی رو تصور کرد که همه به راحتی و از راه دور با هم در ارتباط باشن. یا بیست سال پیش تصور همه‌گیر شدن تلفن همراه هوشمند خیلی به دور از واقعیت بود. حتی همین ده سال پیش تصور وجود داشتن ابزارهای هوش مصنوعی همه‌منظوره مثل ChatGPT کار سختی بود.
* ابزارهایی که در حال حاضر کار می‌کنن ولی هنوز خیلی جا برای تغییر، پیشرفت و بهبود دارن. مثلا کلی ابزار وجود داره که با پیشفرض زبان انگلیسی ساخته شدن و منطبق با زمان فارسی نیست. یا این که ابزارهایی که الان کار می‌کنن، هنوز جای بهبود دارن؛ مثلا در زمانی که این پست رو می‌نویسم، هنوز ماشین‌های خودران به نقطه‌ای نرسیدن که همه‌گیر بشن یا این که دقت تشخیص یک بیماری توسط پزشک در بعضی از بیماری‌ها هنوز بیشتر از ابزارهای هوش مصنوعیه. از طرفی، تقریبا هر برنامه بزرگی، برای زنده موندن نیاز به نگهداری و بهبودهای مداوم داره. مثلا گوگل با وجود این که یکی از بزرگترین شرکت‌های حوزه کامپیوتره و سال‌های ساله که داره کار می‌کنه، هنوز هزاران مهندس کامپیوتر داره که روی محصول‌هاش کار می‌کنن.