---
title: "شروع برنامه‌نویسی"
date: 2023-01-31T10:58:11+03:30
draft: true
---
## این پست در مورد چه؟
هر از چندگاهی پیش میاد وسط صحبت با یک فرد غریبه‌ای، وقتی متوجه میشه که من کارم به برنامه‌نویسی مربوطه یه یه سری سوال‌ها ازم می‌پرسن. مثل:
* برنامه‌نویسی شغل خیلی سختیه نه؟
* چطوری می‌تونم برنامه‌نویسی یاد بگیرم؟
* یاد گرفتن برنامه‌نویسی خیلی سخته نه؟
* الان ۳۰ سالم شده. با توجه به سنم دیر نیست شروع کنم؟
* درآمد برنامه‌نویسی خوبه؟
* از کجا می‌تونم یاد بگیرم؟
* بعد از ۶ ماه می‌تونم باهاش درآمد داشته باشم؟

مطالب خیلی خوبی در مورد همین سوالا توی اینترنت به زبان انگلیسی وجود داره. وقتی همین سوال‌ها رو به فارسی جستجو کردم دیدم که خیلی مطالب کلی و گنگ و مبهمی وجود داره (حداقل توی یکی دو صفحه اول گوگل) و با وجود این که نوشته هست، ولی احتمالا خیلی مسیر رو برای فردی که تازه می‌خواد شروع کنه و یا کنجکاوه روشن نمی‌کنه.

توی این پست من می‌خوام مسیر شروع برنامه‌نویسی تا رسیدن به اولین شغل رو یکم ترسیم کنم. اگر توی یکی از این دسته‌ها هستی این پست می‌تونه به دردت بخوره:
* خیلی در مورد برنامه‌نویسی مطلع نیستم ولی کنجکاوم بدونم چیه و چیکارها میشه باهاش کرد.
* به برنامه‌نویسی علافه‌مندم ولی نمی‌دونم که ارزش داره روش وقت بذارم یا نه.
* به برنامه‌نویسی علاقه‌مندم ولی نمی‌دونم چطوری شروع کنم.
* پایه‌های برنامه‌نویسی رو بلدم ولی نمی‌دونم چطوری می‌تونم وارد بازار کار بشم.


## برنامه نویسی چیه دقیقا؟
[ویکی پدیا فارسی](https://fa.wikipedia.org/wiki/%D8%A8%D8%B1%D9%86%D8%A7%D9%85%D9%87%E2%80%8C%D9%86%D9%88%DB%8C%D8%B3%DB%8C_%D8%B1%D8%A7%DB%8C%D8%A7%D9%86%D9%87%E2%80%8C%D8%A7%DB%8C) میگه:

> برنامه‌سازی رایانه‌ای یا برنامه‌نویسی رایانه‌ای (به انگلیسی: computer programming) همان فرایند طراحی و ساخت یک برنامه رایانه‌ای اجراپذیر برای به‌دست‌آوردن یک نتیجه رایانشی خاص، یا انجام یک عمل خاص میباشد.

به زبان ساده‌تر، برنامه‌نویسی مثل هر زبان دیگه‌ای، مثل فرانسوی، انگلیسی، یک زبانه برای ارتباط برقرار کردن. با این تفاوت‌ که اینجا مخاطبت کامپیوتره و نه آدم‌ها با یک زبونی که کامپیوتر بلده، باهاش صحبت می‌کنی و ازش می‌خوای یک کاری رو برات انجام بده. شاید به این فکر کنی که خب وقتی توی ویندوز هم یک برنامه نصب می‌کنم برام یک کاری رو انجام می‌ده و دقیقا همونه. دقیقا، برنامه‌‌های ویندوز هم توسط تعدادی برنامه‌نویس نوشته شده که به کمک یک رابط کاربری، یک سری دستور رو توی کامپیوتر اجرا می‌کنه.

 کامپیوتر چه‌ کارهایی می‌تونه بکنه و ما چه کارهایی رو می‌تونیم ازش بخوایم؟ خیلی چیزها (اگر نگم همه چیز). مثلا:
* ساختن یک وبلاگ برای انتشار محتوا
* ساختن یک اپلیکیشن اندرویدی برای ذخیره و محاسبه خرجی و درآمد ماهیانه
* ساختن یک چت بات (یک بات که بتونی باهاش حرف بزنی ولی اونور کامپیوتر جوابت رو می‌ده)
* ساختن یک دستگاه هشدار برای مواقعی که میزان آلودگی هوا توی یک ناحیه از یه حدی بالا میره
* ساختن یک ربات امدادگر
* ساختن یک برنامه برای پیدا کردن ترکیبیات لازم برای درمان یک عارضه خاص (تولید دارو)
* ساختن یک برنامه برای تشخیص سرطان پوست با گرفتن سلفی

همونطور که توی این مثال‌ها هم دیدین، کامپیوتر و برنامه‌نویسی یک ابزاری ارائه‌ میده که می‌تونه به حوزه‌های دیگه ترکیب بشه. مثل مکانیک، برق، پزشکی و یا هر رشته دیگه‌ای.

ممکنه سوال پیش بیاد که با وجود این همه برنامه‌ای که ساخته شده، من چه نیازی دارم که برنامه‌نویسی یاد بگیرم؟ توی این سال‌ها برنامه‌ها، سایت‌ها و ابزارهای زیادی ساخته شده؛ ولی هنوز خیلی چیزهای بیشتری ساخته نشده. ابزارهایی که وجود داره ممکنه به درد همه آدم‌های کره زمین نخوره و فقط قشر خاصی رو پوشش بده؛ مثلا کلی ابزار وجود داره که با پیشفرض زبان انگلیسی ساخته شدن و منطبق با زمان فارسی نیست. یا این که ابزارهایی که الان کار می‌کنن، هنوز جای بهبود دارن؛ مثلا در زمانی که این پست رو می‌نویسم هنوز ماشین‌های خودران هنوز به نقطه‌ای نرسیدن که همه‌گیر بشن یا این که دقت تشخیص یک بیماری توسط پزشک در بعضی از بیماری‌ها هنوز بیشتر از ابزارهای هوش مصنوعیه. از طرفی هم هر برنامه‌ای هم برای پیشرفت نیاز به نگهداری و مداومه؛ مثلا گوگل با وجود این که یکی از بزرگترین شرکت‌های حوزه کامپیوتره و سال‌های ساله که داره کار می‌کنه، هنوز هزاران مهندس کامپیوتر داره که روی محصول‌هاش کار می‌کنن.


## مراحل یادگیری برنامه‌نویسی
برنامه‌نویسی یک سیستم پیچیده‌است. منظورم از پیچیده سخت نیست و منظورم اینه که ابعاد زیادی داره (complex). یادگیری برنامه‌نویسی هم خیلی شبیهه به یادگیری همچین سیستم‌هایی. مثلا یاد گرفتن رانندگی با ماشین. اولین باری که می‌خوای رانندگی یاد بگیری باید حواست به همه چی باشه. چطوری فرمون رو بگیری، کی به کجا نگاه کنی، دده رو کی عوض کنی، کلاچ رو کی فشار بدی. اون اولاش معمولا برای هر عمل کلی فکر می‌کنی و ممکنه اشتباه هم بکنی. اما به مرور می‌بینی که یه مسیری رو رفتی ولی یه بار هم به این فکر نکردی که الان باید دنده رو عوض کنم یا نه. به زبان عامیانه می‌گن که وارد حافظه بدنت شده. ولی هر بار یک چالش بزرگتر برای حل کردن داری. مثلا رانندگی توی یک جای خلوت رو یاد گرفتی، رانندگی شهر برات یک چالش جدیده. رانندگی شهر رو یاد گرفتی، رانندگی جاده یک چالش جدیده.

توی برنامه‌نویسی هم اولش همه چی جدیده. به یک سری از حروف، اعداد و علامت نوشتاری خاص مواجه میشی که درکی ازشون نداری. هر خطی که می‌نویسی باید به این فکر کنی که الان کدوم یک از این کلیدواژه‌ها رو باید استفاده کنی. از این مرحله که عبور کنی مسائل کم کم بزرگ می‌شن و جنس مهارت‌هایی هم که باید یاد بگیری متفاوت می‌شه. از نظر من یادگیری برنامه نویسی چندتا دوره داره:

* ساختن تفکر الگوریتمی
* شروع به یادگیری پایه‌های یک زبان برنامه‌نویسی خاص
* نوشتن برنامه‌های ساده
* نوشتن برنامه‌های بزرگ و پیچیده‌تر
* پیشرفت، پیشرفت، پیشرفت تا بینهایت

در ادامه در مورد هر کدومشون رو بیشتر توضیح می‌دم.

### ساختن تفکر الگوریتمی
الگوریتم چیه؟ [ویکی‌پدیای فارسی](https://fa.wikipedia.org/wiki/%D8%A7%D9%84%DA%AF%D9%88%D8%B1%DB%8C%D8%AA%D9%85) الگوریتم رو اینطوری تعریف می‌کنه:
> الگوریتم یا خوارزمی -خوارزمی دانشمندی ایرانی بوده است- مجموعه‌ای متناهی از دستورالعمل‌ها است، که به ترتیب خاصی اجرا می‌شوند و مسئله‌ای را حل می‌کنند. به عبارت دیگر یک الگوریتم، روشی گام به گام برای حل مسئله است.

یعنی چی؟ یعنی هر کاری رو بیای تقسیم کنی به قدم‌های کوچیک قابل فهم. مثل اینه که یه کاری رو از یکی می‌خوای، ولی کلا بلد نیست چیکار کنه. تو یه دستورالعملی می‌دی که اون فرد فقط با انجام اون دستورالعمل و بدون فکر کردن بتونه اون کار رو انجام بده. مثلا میخوام الگوریتم جارو کردن اتاق خوابم رو بنویسم. همچین چیزی میشه:
```
۱- دوشاخه جاروبرقی رو به پریز برق بزن
۲- جاروبرقی رو روشن کن
۳- جارو رو روی گوشه بالا سمت راست اتاق بذار
۴- جارو رو بکش تا انتهای اتاق
۵- اگر هنوز میشه رفت سمت چپ، برو به مرحله ۶
۶- اگر نمیشه رفت چپ، برو به مرحله ۱۰
۷- به اندازه عرض جارو، جارو رو ببر سمت چپ
۸- جارو رو ببر به بالای اتاق
۹- برو به مرحله ۴
۱۰- جارو رو خاموش کن و از پریز برق بکش
```

اگر کسی که تا حالا جارو نکرده باشه و این الگوریتم رو بهش بدی، احتمالا بدون این که خیلی فکر کنه بتونه اتاق رو جارو کنه. توی دنیای برنامه‌نویسی به نوشتن الگوریتم به زبان آدمیزاد می‌گن [شبه‌کد](https://fa.wikipedia.org/wiki/%D8%B4%D8%A8%D9%87%E2%80%8C%DA%A9%D8%AF) (pseudocode).


یادگیری برنامه‌نویسی با فکر کردن به صورت الگوریتمی شروع می‌شه. برنامه‌ای که می‌خوای بنویسی رو باید تبدیل به الگوریتم‌ کنی و با یک زبان برنامه‌نویسی بازنویسیش کنی.

توی این مرحله باید بتونیم الگوریتم هر کاری که توی روزمره انجام می‌دیم بنویسیم. این کار کمک می‌کنه خیلی سریع‌تر برنامه‌نویسی رو درک کنیم.

### شروع از صفر تا ذخیره شدن کلیدواژه‌ها و امکانات زبان در حافظه مغز
اولین مواجهه با برنامه نویسی یک سری کلیدواژه خاص مثل `if` و `for` و `return` و این چیزاست. توی این مرحله کم کم درک می‌کنی هر کدوم از این‌ها چه مفهومی دارن، کجا و کجا استفاده میشن. توی این مرحله الگوریتم‌هایی که نوشتی رو تبدیل می‌کنی به کلماتی که کامپیوتر بتونه بفهمه. این کلمات هم توی همه زبان‌های برنامه نویسی دقیقا شبیه هم نیستن (ولی معمولا شباهت زیادی بینشون هست).


### استفاده از این کلیدواژه‌ها برای نوشتن برنامه‌های کوچیک و درک کردن الگوریتم‌های پیچیده‌تر
حالا که کم کم جا افتاد هر کدوم از این کلیدواژه‌ها چه مفهومی دارن، شروع می‌کنی به نوشتن برنامه‌های ساده. اینجا برای اولین بار حس هکرها به آدم دست میده. چون کدهایی مینویسی که خروجی‌هایی دارن که تو تعیینشون کردی. مثلا برنامه‌ای نوشتی که بتونه با * یک مثلث رو بسازه.
```
*
**
***
****
```
همزمان شروع می‌کنی به خوندن الگوریتم‌های پیچیده‌تر. مثلا این که چطوری مجموعه ای از اعداد رو مرتب کنی. به برنامه ات `3 4 1 2` ورودی بدی و بهت `1 2 3 4` خروجی بده.


### نوشتن برنامه‌های بزرگ و پیچیده‌تر
بعد از این که برنامه‌های کوچیک رو تونستی بنویسی، حالا تعداد اجزای برنامه‌ات زیاد میشه تا بتونی برنامه‌های بزرگتر رو بنویسی. مثلا یک برنامه یک ماشین حساب رو می‌نویسی. یا این که یک بازی ساده رو مینویسی. یا در حالت بزرگتر یک سایت رو مینویسی.


### پیشرفت، پیشرفت، پیشرفت تا بینهایت
وقتی به این مرحله رسیدی، دیگه برنامه‌نویسی وارد حافظه بدنت شده. دیگه به این فکر نمیکنی که `for` چیکار میکرد یا کجا استفاده می‌کنی. میای سطح بالاتر فکر می‌کنی. به این فکر میکنی که ماشین حساب رو می‌تونستی یه جوری بزنی که همون خروجی رو با تعداد خط کد خیلی کمتری بنویسی. یا این که سایتی که نوشتی رو میشد جوری بنویسی که سریع‌تر عمل کنه.

این مرحله هیچ وقت تمومی نداره. چون که برنامه‌نویسی هیچ وقت تمومی نداره. هم مطالب خیلی زیادی برای یاد گرفتن وجود داره و هم این که هر روز به این مطالب اضافه میشه. امروز زبان python میشه خیلی کارا باهاش کرد. ممکنه ۱۰ سال روش کار کنی و مطالعه کنی ولی یه روزی زبون‌های کاراتر میان که دیگه اون موقع پایتونی وجود نداره. دنیای برنامه‌نویسی دنیاییه که هر روز باید منطبق کنی خودت رو با ابزارهایی که میاد، روش‌هایی که میاد.


## از کجا می‌تونم یاد بگیرم؟
مثل خیلی از چیزهای دیگه، میشه برنامه‌نویسی رو خودخوان یاد گرفت و میشه از بقیه کمک گرفت.
اینجا اگر زبان انگلیسی بلد باشین ۲ هیچ جلویین. چون می‌تونین از آموزش‌های انگلیسی استفاده کنین. چه توی یوتیوب و چه دوره‌های رایگان و غیر رایگان. اگر هم انگلیسی بلد نیستین کارتون یکم سخت‌تره ولی قطعا نشدنی نیست. صرفا تعداد منابعی که وجود داره کمتره و حق انتخاب کمتری دارین.

من ولی توصیه می‌کنم جدا از این که خودتون می‌خونین، یک منتور هم داشته باشین. کسی که راه رو بهتون نشون بده و جاهایی که گیر می‌کنین بتونه راهنماییتون کنه. داشتن منتور سرعت رشدتون رو خیلی زیاد می‌کنه.

## حوزه‌های کاری و تحصیلی
برنامه‌نویسی به خودی خود یک ابزاره برای ساختن چیزهای بزرگتر. کلید‌واژه‌هایی که به کمکشون برنامه‌نویسی می‌کنیم، مثل قطعات لگو هستن که وقتی در کنار هم قرار می‌گیرن می‌تونن چیزهای بزگتری بسازن.

وقتی این ابزار رو یاد میگیری، باهاش میشه وارد حوزه‌های مختلفی شد که مطلب هم در موردشون زیاده. من هم خیلی کوتاه اینجا بهشون اشاره می‌کنم. هرچند احتمالا دسته‌بندی خیلی دقیقی نیست ولی می‌خوام یه شهود کلی ازش بنویسم.


### برنامه‌نویسی وب
موقعیت‌های کاری بک‌اند دولوپر، فرانت‌اند دولوپر، مهندس نرم‌افزار و .. توی این حوزه قرار می‌گیرن. خروجی کار این برنامه‌نویس‌ها عموما وبسایت‌ها و اپلیکیشن‌های تحت وبه. خود این حوزه به دو بخش تقسیم میشه. بخش فرانت و بخش بکند. هر وبسایتی که باهاش کار می‌کنی یک پوسته داره که کاربرها اون رو می‌بینن. مثلا این که الان این متن چه رنگی باشه، چه فونتی باشه، نحوه چینش المان‌ها چطوری باشه، وقتی که روی یک دکمه ثبت فرم کلیک می‌کنیم چه اتفاقی بیفته.

یک قسمت دیگه توی برنامه‌نویسی وب، برنامه‌نویسی سمت بکنده. این که داده‌هایی که توی یک فرم پر می‌کنیم یک جایی ذخیره بشه. یک جایی سفارشی ثبت می‌کنیم یک جایی ذخیره بشه و پس از هر مرحله وضعیتش آپدیت بشه.

### برنامه‌نویسی اپلیکیشن‌های موبایلی
همونطور که از اسمش مشخصه‌، برنامه‌نویس‌های این بخش‌ خروجیشون اپلکیشن‌های موبایلیه. جنس این بخش خیلی شبیه به جتس برنامه‌نویس‌های بخش قبله.

### تحلیلگرهای داده
تحلیلگرهای داده ورودی کارشون یک سری داده‌است، خروجی شون یه سری تحلیل. آمار و احتمالات بخش جدا نشدنی کار تحلیلگرهای داده است.

### دانشمند داده
ترکیب برنامه‌نویسی + جبر خطی.
کار این دسته از برنامه‌نویس‌ها شبیهه به تحلیلگرهای داده، با این شباهت که ورودی کار هر دو داده است ولی خروجیشون متفاوته. خروجی کار دانشمند‌های داده فقط تحلیل نیست و هدف اصلی ساختن یک ابزاره. مثلا ساختن ابزاری برای تشخیص چهره انسان در یک عکس. یا ساختن یک چت بات.



# چطوری وارد بازار کار بشم؟
سریعترین راه برای این که در مسیر شغلی و کاری پیشرفت کنی اینه که در یک مسئله واقعی مشارکت داشته باشی. مثلا این که توی یک شرکتی کار کنی. بعد از اون هم خودت راحت‌تر می‌تونی مسیر رو پیدا کنی و هم بقیه برای مسئله‌هاشون اعتماد بیشتری بهت دارن و کلا خیلی راحت‌تر کار گیرت میاد. شاید سخت‌ترین قسمت وارد شدن به اولین کار باشه.
مسلما اگر کامیونیتی داری که بتونه معرفیت کنه به شرکت‌های مختلف خیلی راحت‌تر می‌تونی کار پیدا کنی، ولی من اینجا سخت‌ترین راه برای وارد شدن به بازار کار رو می‌گم.
## مرحله ۱
اولین مرحله تقویت پایه‌های برنامه‌نویسی و الگوریتمی تا یه حد معمولیه. بعد از این که المان‌های برنامه‌نویسی رو یاد گرفتی، پیشنهادم اینه که حل کردن مسائل ساده و متوسط الگوریتمی رو مشغول بشی. سایت‌های زیادی وجود دارن که به صورت رایگان مسائل رو با دسته‌بندی‌های مختلف و درجه‌های سختی متفاوتی در اختیارت قرار می‌دن و می‌تونی تمرین کنی. در لحظه‌ای که این پست رو می‌نویسم سایت leetcode خیلی گزینه خوبیه. اینجا مهمه که علاوه بر فکر کردن و حل کردن سوال‌ها، بعدش بری جواب‌های خوب بقیه رو هم ببینی و ازشون یاد بگیری. این آموزش‌ها هم توی خود این سایت‌ها هستن و هم توی یوتیوب کلی چنل هست که این مسائل رو حل می‌کنن و توضیح میدن. این روش کمک میکنه که به نحوه فکر کردن بقیه هم یاد بگیری.

## مرحله ۲
نیازه که اثبات کنی که مشتاق یادگیری هستی و یه کاری رو به سرانجام میرسونی. این کمک می‌کنه که شرکت ها به عنوان یک فرد جونیور اعتماد بیشتری بهت داشته باشن. واسه همین پیشنهادم اینه که یک پروژه رو به صورت شخصی پیش ببری. مثلا اگر بکند قراره کار کنی، یک وبسایت رو با یک فریم‌ورک مثل جنگو بالا بیاری. اگر فرانت کار میکنی یک پروژه فرانت واقعی با رو با داده‌های غیرواقعی بالا بیاری. اگر کار داده می‌کنی توی وبسایت‌هایی که مسئله دیتایی میدن مشارکت داشته باشی. مثل kaggle.
خیلی خوبه که این پروژه‌ها رو در وبسایت‌های عمومی مثل github به صورت متن باز قرار بدی و یه جورایی به کمک این کار رزومه بسازی و بقیه راحت بتونن کدت رو ببینن

## مرحله ۳
گرفتن پروژه‌های کوچک. توی وبسایت‌های فریلنسی دنبال پروژه باشین و یک پروژه رو انجام بدین. این کمک می‌کنه با ددلاین‌های کار واقعی مقداری آشنا بشین.

## مرحله ۴
تلاش برای وارد شدن به یک شرکتی. برای این کار پیشنهادم اینه سرچ و مطالعه کنید. روش‌های خیلی خوبی وجود داره. گشتن و فرستادن رزومه که شاید انتخاب اول باشه. ولی من پیشنهاد میدم که به مسئولین جذب شرکت‌هایی که دوست دارین کار کنین پیام بدین و شرایطتون رو بهشون بگین. خیلی مهمه که توی این پیام واضح و شفاف و دقیق خواسته‌اتون رو مطرح کنید و  علاقه و پشتکارتون رو نشون بدین.

این قسمت خیلی مهم و البته می‌تونه سخت باشه ولی خوبه به این فکر کنین که تقریبا همه از یه جایی شروع کردن و تونستن پیدا کنن. فقط ممکنه شرایطش مطابق میل نباشه. مثلا شرکتی که میخواین نباشه یا این که این که پول خوبی نگیرین.
من شخصا اولین جایی که برای کارآموزی رفته بودم حقوق نمی‌گرفتم  کمترین آموزشی هم به طور مستقیم بهم نمی‌دادن. اما همین که کنار آدم‌هایی بودم که بلد بودن و می‌تونستم ازشون سوال بپرسم و از طرفی هم می‌تونستم بعدا توی رزومه‌ام بزنم خیلی بهم کمک کرد برای پیدا کردن کارهای بعدیم.

# یک سری سوال و جواب
به نظر الان یک درک کلی داریم از این که برنامه‌نویسی چیه و باهاش چیکارها میشه کرد. حالا بریم روی جزئیات بیشتری بحث کنیم.


## یاد گرفتن برنامه‌نویسی خیلی سخته؟
جواب این سوال هم می‌تونه آره باشه هم نه. راستش خیلی مهمه که هدف از یادگیری برنامه‌نویسی چی باشه. قبلش یک مثال بزنم منظورم رو واضح‌تر کنم. مثلا من همیشه خیلی دوست داشتم شنا یاد بگیرم. چندباری که امتحان کرده بودم برم یاد بگیرم هر بار دیده بودم این کاری نیست که از پسش بر بیام و برام سخت‌ترین کار دنیا بود. اما یه بازه‌ای خیلی دوست داشتم برم قایق‌رانی کنم. مربی بهم گفت که پیشنیازش شناست و بدون بلد بودنش قبول نکرد باهام شروع کنه. اونجا من باید شنا یاد میگرفتم نه به خاطر شنا. به خطر یه چیز دیگه که شنا پیشنیازش بود. اونجا دیگه مشخص بود که باید یاد بگیرم و راه دیگه‌ای نداشتم. این سری رفتم و هرچقدری سختی میدیدم فقط به این فکر می‌کردم که براش باید شنا یاد بگیرم. حالا دیگه راستش خیلی سخت نبود برام. یه چالش بود که هرجور که شده باید بهش می‌رسیدم. برنامه‌نویسی هم همینطوریه. سخت‌ترین قسمتش به نظرم اینه بتونی یک هدف پیدا کنی که برنامه‌نویسی یک ابزاریه براش.

من برنامه‌نویسی رو که ترم ۱ دانشگاه شروع کردم خیلی برام سخت بود. چون هدف خاصی نداشتم. و هر لحظه‌اش برام عذاب‌آور بود. کم کم که دیدم دوست‌هاییم که برنامه‌نویسی بلدن رفتن توی شرکت‌های بزرگ تک کار می‌کنن خیلی برام جذاب شد. همونجا داستان برام فرق کرد. از اون به بعدش می‌دونستم سختیایی که الان درگیرشم موقتیه و کمک می‌کنه به اون هدف بزرگتر برسم. که اون موقع برای من کار کردن توی یک شرکت بزرگ تک توی ایران بود.

حالا این هدف می‌تونه برای یکی پولدار شدن باشه، می‌تونه کارآفرین شدن باشه، می‌تونه اپلای کردن برای یک شرکت بزرگ تک باشه.

## چقدر طول می‌کشه برنامه‌نویس خوبی بشم؟
این سوال مثل سوالاییه که روزی چند ساعت بخونم که کنکور زیر ۱۰۰۰ بشم. جواب درستی نمیشه داشت چون خیلی بستگی داره به این که چقدر وقت میذاری و چقدر به اون هدفی که داری پایبندی. مسلما هرچی بیشتر وقت بذاری خیلی سریع‌تر به اون نقطه‌ای که مد نظرته می‌رسی. ولی حالا برای این که یه حسی داشته باشین، تخمین می‌زنم که اگر برنامه‌نویسی رو به صورت تمام وقت انجام بدی، بعد از ۶ ماه می‌تونی وبسایت‌های ساده‌ای رو بالا بیاری و برای موقعیت‌های کارآموزی یا برنامه‌نویس جونیور اپلای کنی.

## چطوری می‌تونم شروع کنم؟ مراحلش چیه؟
این رو بعدا تکمیل می‌کنم. نیازه که یکم مشورت بگیرم.

## من ۳۰ سالمه. دیره شروع کنم؟
مثل اکثر چیزهای دیگه نه. حدس می‌تونم بزنم که با توجه به این که سخت‌تر باشه برات نسبت به یک فرد ۲۰ ساله و اون هم به خاطر این که احتمالا کمتر می‌تونی وقت بذاری به خاطر دغدغه‌هایی که داری. ولی اگه می‌تونی به اندازه کافی وقت بذاری به نظرم دیر نیست و نمونه‌های خیلی موفقی دیدم که خیلی بعد از ۳۰ سالگی هم استارت زدن.

## آینده‌اش چطوریه؟
خیلی سخته آینده رو پیشبینی کرد، ولی من خوشبینم به آینده اش. هر سال ‌می‌بینیم که کامپیوتر و برنامه‌نویسی به بخش‌های مختلف نفوذ می‌کنه. همونطور که اگه ۴۰ سال پیش میگفتی از شبکه‌های اجتماعی، ماشین‌های خودران، کشاورزی تمام اتوماتیک حرف می‌زدی احتمالا کسی متوجه حرفت نمیشد.

## درآمدش چطوره؟
در لحظه‌ای که دارم این پست رو می‌نویسم می‌تونه بگم درآمدش خوبه. قطعا خیلی بستگی به شرکت، کشور و فضاییه که توش کار می‌کنی و خوب هم معنی متفاوتی براش آدم‌های مختلف داره، ولی در بین میشه گفت متوسط به بالاست.

## شغل خیلی سختیه؟
این هم خیلی بستگی داره که سختی رو چی تغریف کنی. از چند جنبه بهش میپردازم. از لحاظ فیزیکی شغل سختی نیست. نیازی نیست جسم سنگینی رو جابجا کنی یا فشار جسمی سنگینی متحمل شی یا توی آفتاب کار کنی. از این جهت شغل آسونیه. ولی خب به خاطر یکجا نشینی طولانی مدت مشکلاتی برای کمر و چشم و گردن به وجود میاد. همچنین برای دست‌ها. مهمه که حواست باشه ورزش کنی و یا یه سری حرکت بزنی که طولانی مدت به فنا نری.
ار لحاظ ذهنی میشه گفت کار سختیه. چون معمولا خیلی کم کارهات تکراری میشه. همیشه به چالش‌های جدیدی درگیر میشی و زیاد نیازه فکر کنی. واسه همین ممکنه در ۴ ساعت نشسته باشی و کار کرده باشی و بعدش له له باشی.

