---
title: "چرا به منتور نیاز داریم"
date: 2023-11-20T10:27:02+03:30
draft: true
---

## چند خاطره (اندکی فنی)
### پردهٔ اول
چندین سال پیش در اوایل تجربه‌ٔ کاریم به عنوان برنامه‌نویس بکند جونیور وارد یک شرکت شدم. غیر از من همهٔ تیم سینیور بودن و قرار بود که من از تیم یاد بگیرم و در کنارشون رشد کنم. اما بعد از چند ماه، همهٔ تیم فنی شرکت رو ترک کردن و به مدت چند ماه و تا استخدام افراد جدید، من به تنهایی باید پروژه رو پیش می‌بردم. توی این بازه خوشحال بودم که مسئولیت پروژه به کلی به من سپرده شده. اما به مرور با چالش‌های مختلفی مواجه شدم. تیم مارکتینگ به یک سرویس push notification نیاز داشت که در طول روز چندین میلیون پیام به کاربرها بفرسته. من سرویس رو نوشتم و تست هم کردم و همه چی درست کار می‌کرد. اما وقتی تحویل تیم مارکتینگ دادم مشکلات خیلی مختلفی پیش اومد. طوری که من هر sprint چند روز رو به حل کردن مشکلات این سرویس اختصاص می‌دادم.

سرویس من چه شکلی کار می‌کرد؟ مارکتینگ یک فایل با چند میلیون شماره رو در یک فرم وارد می‌کردن و من با توجه به قالب پیامی که تعیین کرده بودن، به ترتیب برای تک تک شماره‌ها پوش نوتیفیکشن می‌فرستادم. وقتی همهٔ پیام‌ها فرستاده شد، من response موفقیت‌آمیز برمی‌گردوندم و در غیر این صورت خطا برمی‌گردوندم.

سرویس چه مشکلاتی داشت؟
1. با تعداد شماره‌های کم به خوبی کار می‌کرد (چیزی که در لوکال تست کرده بودم) ولی وقتی لیست شماره تلفن‌ها زیاد می‌شد (پروداکشن) ریکوستی که ارسال می‌شد خیلی طول می‌کشید و در حالت loading باقی می‌موند. چون باید همهٔ ریکوست‌ها ارسال می‌شد. این داستان به جایی رسید که ریکوست timeout می‌شد. راه حل من چی بود؟ افزایش timeout از یک دقیقه به ده دقیقه.
2. بعضی وقت‌ها به هر دلیلی مثل timeout شدن و یا اختلال شبکه خطا برگردونده می‌شد. وقتی این اتفاق می‌افتاد تیم مارکتینگ نمی‌دونست که الان از این ۲ میلیون شماره، برای چندتاشون پوش فرستاده شده. راه‌حل؟ یا کلا نفرستیم که باعث عقب افتادن از رودمپ مارکتینگ می‌شد؛ یا از اول بفرستیم که باعث می‌شد به تعداد نامشخصی از کاربرها ۲ بار پوش دریافت می‌کردن که باعث نارضایتی کاربرها، میوت کردن پوش نوتیفیکیشن و در نهایت ضررهای محصولی می‌شد.

این دو مورد مشکلات واضحی بود که اون موقع هم به وجودشون آگاه بودیم. غیر از راه‌حل‌های سطحی، من بلد نبودم چطوری میشه حلشون کرد و اتفاقی که افتاده بود این بود که هر پوشی که ارسال میشد تا تموم شدن ریکوست من و تیم مارکتینگ استرس خیلی زیادی بکشیم.

### پردهٔ دوم
بعد از چند ماه یک فرد سینیور به تیم اضافه شد. من وظیفهٔ آنبوردینگ رو بر عهده داشتم و قسمت‌های فنی رو بهش توضیح می‌دادم. وقتی سرویس Push Notification رو براش توضیح دادم چشاش گرد شد گفت داره خوب کار می‌کنه؟ مشکلاتی که داشتم رو بهش توضیح دادم. پرسید «چرا از صف استفاده نکردی؟» من گفتم «صف؟ صف چیه؟» گفت «برو ربیت رو بخون و با اون پیاده سازی کن». من رفتم و با صف‌ها و ریکوست زدن به صورت async آشنا شدم و نحوهٔ پیاده سازی رو عوض کردم. حالا فایل‌ شماره‌ها زیر ۱ ثانیه آپلود می‌شد و به مرور درخواست‌ها پردازش می‌شد.
اینجا نقش هم تیمی سینیور من فقط یک کلمه بود. استفاده از «صف». همین یک کلمه احتمال باگ خوردن، کیفیت محصول و شاید مهمتر از اون، استرس هر روزه دو نفر (من و مارکتینگ) از بین رفت.

### پردهٔ سوم
بعد از شرکت بالایی استخدام یک شرکت دیگر شدم. اونجا ساختارها خیلی مرتب‌تر بود و هر فردی که وارد شرکت میشد، در یک بازه یک ماهه دوره آنبوردینگ رو سپری می‌کرد. فرد در این دوره یک داک رو پیش میبرد که شامل حدودا ۲۰ مورد بود که افراد ۱ ماه فرصت داشتن که تمامی این ۲۰ مورد رو یاد بگیرن یا حداقل باهاش آشنا شن. این موارد تکنولوژی‌ها و پروسه‌هایی بود که در شرکت استفاده میشد و فرد برای کار بهش نیاز پیدا می‌کرد. مواردی مثل مقدمات فرانت اند، مقدمات بک اند، دیتابیس، سیستم مانیتورینگ، کوبرنتیس و … که  قسمت خوبی از این موارد برام جدید بود و در اون یک ماه خیلی فشرده و با تمرکز زیادی روشون وقت گذاشتم. همزمان یک منتور هم داشتم که وظیفه داشت هر روز با هم پیشرفت رو چک کنیم. این دوره برای من معادل یک دوره فشرده منتورشیپ با یک فرد با تجربه بود و نتیجه هم همین رو نشون می‌داد. من در اون یک ماه، چندین برابر دو سال تجربه کاری قبلیم دانش مهندسی نرم‌افزارم رو گسترش دادم.

## منتور کیست؟
از نظر من هر فرد با تجربه تری که داره به فرد کم تجربه تر کمک میکنه تا توسعه پیدا کنه و یا مسیر شغلیش رو پیش ببره رابطه منتورشیپ دارن. بعضی وقت‌ها مدیرمون، هم‌تیمی باتجربه‌ترمون می‌تونن نقشی شبیه به منتور ما رو داشته باشن. بعضا منتورشیپ‌ها رسما و تحت این عنوان پیش میره.

## چرا به منتور نیاز داریم؟

### سرعت دادن به شروع یک مسیر شغلی
موقعی که یک مسیر شغلی جدیدی رو شروع می‌کنیم، معمولا نمی‌دونیم روی چیا باید وقت بذاریم و چه موضوعاتی رو دنبال کنیم. راهی که معمولا پیش میگیریم اینه که تحقیق کنیم. کتاب بخونیم، ویدیو ببینیم، مقاله بخونیم که اصلا باید روی چیا وقت بذاریم. این قطعا چیز بدی نیست ولی ریسک موفق شدن در اون مسیر رو خیلی بالا می‌بره. چون ممکنه به نتیجه اشتباهی رسیده باشید و مسیرتون به کلی تغییر کنه. در کل خیلی وابسته میشین به تحقیقی که کردین.
یکی از جاهایی که وجود منتور خیلی کمک کننده است، موقع شروع یک مسیر شغلیه. مثلا کسی که به تازگی داره مدیر محصول میشه، برنامه نویسی رو شروع کرده یا هر کار جدیدی رو داره پیش میبره منتور میتونه خیلی کمکش کنه. حتی بعضا یک حوزه جدید در حیطه کاری هم میتونه کمک کننده باشه. مثلا من مهندس نرم‌افزارم و وارد شرکتی شدم که وظیفه کاهش لیتنسی مهمترین ریکوست‌های بیزینس بهم سپرده شده. دانش قبلیم قطعا کمک کننده است ولی اگر حیطه برام جدید باشه چی؟ اینجا شاید به سادگی بشه باد یک ساعت کمک گرفتن از کسی که این مسیر رو رفته، هفته‌ها، ماه‌ها زمان ذخیره کنه.

### گسترش حیطه‌های یادگیری
موقعی که دارین در یک مسیر شغلی پیش میرین، ممکنه بسته به جایی که کار میکنین یا منابعی که مطالعه میکنین، دید خیلی محدودی به مسائل داشته باشین و پیرامون اطراف رو نبینین. بذارید یک مثال بگم. یک عزیزی به من پیام داد و حدود ۲ سال تجربه کاری داشت و هدفش این بود که بتونه در شرکت‌های بزرگ کامپیوتری استخدام بشه. ایشون برنامه‌اش این بود که در زبان golang خیلی قوی بشه. و همین! وقتی خواستم ازش که چه انتظاری از من داری گفت که خیلی عمیق گولنگ یاد بگیرم و بتونم مسائل خیلی پیچیده کانکارنسی و … رو یاد بگیرم. با وجود این که هدف خوبی بود ولی اصلا کافی نبود. موضوعات خیلی مهمی مثل استاندارد کامیت زدن، رعایت مسائل امنیتی در کامیت‌ها، مفاهیم ابتدایی دیتابیس مثل ایندکس‌ها و کش‌ها و … رو بلد نبود. مواردی که در روزمره خیلی بیشتر استفاده دارن تا جزئیات خیلی بالای گولنگ یا حل کردن مسائل خیلی پیچیده کانکارنسی.

### محدود کردن مسیر‌ یادگیری
در قسمت قبلی گفتم یکی از کارکردهای داشتن منتور گسترش حیطه‌های یادگیریه. اما به همون اندازه مهمتر، محدود کردن این مسیر و به عبارتی narrow down کردن این مسیره. ما در عصر فوق‌العاده‌ای از جهت وجود مطالب بی‌نهایت قرار داریم اما همین موضوع میتونه باعث گیج شدن و کاهش سرعت رشد بشه. بعضی وقت‌ها نیاز داریم که فردی بهمون بگه روی این موارد وقت نذار. 
من در سال کنکور یک بازه ای خیلی افت کرده بودم. ریاضی کنکور رو خیلی پایین میزدم و تقریبا کل هفته هم وقتم رو روش میذاشتم. اون بازه یک منتوری داشتم که یک بار بهم گفت که با میزان زمانی که داری روی ریاضی میذاری رو حذف کن و روی بقیه زمینه هایی که اتفاقا خیلی هم بد نبودم بذارم. اتفاقی که افتاد این بود من به مدت یک ماه ریاضی نخوندم و به جاش بقیه درس‌ها رو میخوندم. نتیجه چی شد؟ درصدم توی بقیه درس‌ها خیلی بالا رفت ولی ریاضیم در همون حد بد باقی موند. این باعث شد تراز کلیم بالا بره، رتبه‌ام بهتر بشه و در کل اعتماد به نفسم بالا رفت و استرسم خیلی کم شد. همین مورد باعث شد حالا با خیال راحت‌تری ریاضی بخونم و اتفاقا خیلی راحت‌تر در این زمینه رشد کردم.

### افزایش اعتماد به نفس
یک چیز شایعی که بین افرادی که تازه یک مسیر رو دنبال میکنن کمبود اعتماد به نفسه. با عزیز دیگری دوره منتورشیپ داشتم و این فرد حدود ۲ سال بود که یادگیری پایتون رو شروع کرده بود و توی این بازه چندین دوره معروف فارسی رو شرکت کرده بود و بعد از اتمام، دوباره یک دوره دیگر شرکت میکرد. در اولین برخورد با این فرد متوجه شدم که ایشون کاملا توانایی‌های لازم برای شروع یک کار جونیور رو داره اما به خاطر این که بکگراند کامپیوتر نداشت، همش دوره‌های مختلف رو ثبت نام میکرد که دانشش رو بهبود بده. 

### گرفتن بازخورد
همهٔ ما برای رشد در کارمون به فیدبک‌های سازنده نیاز داریم. این فیدبک‌ها به خصوص اگر با فردی داریم کار میکنیم که تضاد منافع نداریم خیلی راحت‌تر پذیرا میشیم و با احتمال خیلی کمی پرسونال میکنیم. منتور فردیه که بدون بایاس خاصی کار ما رو میبینه و میتونه بهمون فیدبک بده.
نکته خیلی خوب اینه که شما هر چقدر هم در کارتون حرفه‌ای باشید باز هم نیاز به گرفتن فیدبک دارید. من در بازه‌ای که فکر می‌کردم بهترین عملکرد خودم رو دارم منتورم بهم گفت که تو مسائل رو خوب شناسایی میکنی و سعی میکنی شفافشون کنی. اما خیلی دیر سولوشن میدی و انتظار داری همه سولوشناشون رو بدن تا تو بدی. در صورتی که با توجه به جایگاهت در تیم اتفاقا اتفاق بهتریه که بعد از شفاف‌سازی مسئله، راه حل خودت رو هم بدی. این مسئله رو اگر فیدبک نمی‌گرفتم، شاید تا مدت‌های زیادی متوجه نمیشدم که بر روی عملکرد خودم و تیمم تاثیر میذاشت.

### گسترش شبکه ارتباطی
منتورتون عموما از شما تجربه بیشتری در اون حوزه خاص داره و تجربه بیشتر هم ارتباط مستقیمی با شناختن آدم‌های مختلف داره. از طرفی شما زمان خوبی رو با منتورتون دارید میگذرونید و این باعث میشه منتور شناخت زیادی بر روی شما و توانایی‌هاتون داشته باشه. این قضیه کمک می‌کنه که اگر منتور زمانی به فردی مثل شما نیاز داشته باشه پیداتون کنه. همچنین ممکنه فرد یا افرادی رو بشناسه که در پیدا کردن کار یا در هر زمینه دیگری کمکتون کنه.


## جمع‌بندی
داشتن منتور، مستقل از این که در چه جایگاهی هستین و در کجای مسیر شغلیتون قرار دارین، میتونه کمک کنه که تمرکز بیشتری روی یادگیری مسائل با اهمیت داشته باشین و کمتر به حاشیه بپردازین. از طرفی کمک می‌کنه که انگیزه بگیرین و با سرعت و شدت بیشتری به هدف نزدیک‌تر بشین. 

توی این پست فقط درمورد اهمیت و فواید داشتن منتور نوشتم. شاید بعدا در مورد این که چطوری منتور مناسب پیدا کنیم و اصلا کی میتونه به عنوان منتور ما باشه رو بنویسم. اگر هم فکر می‌کنید من می‌تونم منتور شما باشم، این صفحه رو مطالعه کنید: [زمینه‌هایی که می‌تونم کمک کنم](https://aminrb.me/fa/ways-i-help/).


