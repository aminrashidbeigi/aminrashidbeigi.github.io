---
title: "مدیریت بدهی‌های فنی"
date: 2023-11-03T16:11:08+03:30
draft: true
---
## مقدمه
بدهی‌های فنی عضو جدا ناپذیر توسعهٔ یک محصول هستن. با وجود این که عموماً بار معنایی منفی دارن، اما به وجود آوردنش لزوماً تصمیم معیوبی نیست؛ بلکه همونطور که از اسمش پیداست، یک چیزی رو قرض می‌گیریم که در آینده و در فرصت بهتری بهاش رو پرداخت کنیم. همونطور که Uncle Bob در [این مقاله](https://sites.google.com/site/unclebobconsultingllc/a-mess-is-not-a-technical-debt) اشاره می‌کنه، بعضی مواقع برای رسیدن به یک مهلت زمانی و یا آزمایش کردن یک تغییری در محصول، خیلی مفید خواهد بود که از استانداردهای فنی کاهش بدیم و به ازای سریع‌تر رسیدن به مطلوبمون، یک بدهی به بار بیاریم. اما باید حواسمون باشه که هر نوع کاهش استاندارد رو به حساب بدهی فنی نذاریم. همونطور که در [این پست](https://t.me/aminrbg/6) کانال تلگرام توضیح داده بودم، اگر بدهی فنی رو آگاهانه و با ملاحظه به وجود بیاریم، اتفاق خیلی خوبیه و برای توسعه محصول خیلی کمک کننده است.
توی این پست یک روش برای مدیریت بهتر بدهی‌های فنی رو مرور می‌کنیم.

## چرا باید بدهی‌های فنی رو مدیریت کنیم؟
بدهی‌های فنی بسته به نوعش می‌تونه مشکلات مختلفی رو در بلند مدت به وجود بیاره. فرض کنیم یک پروژه‌ای داریم که کدی با طراحی بد و ساختار بدی داره که شاید در ابتدای مسیر کاملا متناسب با نیازهای سازمان بوده ولی الان با گذشت چند سال و بعد از این که افراد مختلف روش دولوپ کردن و به خوبی هم مدیریت نشده و به مرور بدهی‌هاش رو کم نکردن، الان به یک کد پیچیده، ناخوانا تبدیل شده. حالا توسعه بر روی این پروژه چه مشکلاتی می‌تونه وجود داشته باشه؟
- پایین بودن سرعت توسعه
- پایین بودن سرعت آنبوردینگ افراد جدید روی پروژه
- افزایش احتمال باس فکتور چون سخته افراد زیادی بر روی این کد پیچیده مسلط باشن
- افزایش احتمال باگ
- سخت‌تر بودن دیباگ
- سخت‌تر بودن تست‌پذیری اجزای پروژه
همه این مشکل‌ها در طول زمان به وجود اومده که اگر از اول مسیر حواسمون بهش می‌بود، با سرعت و کیفیت خیلی بالاتری می‌تونستیم محصول رو توسعه بدیم. پس همونطور که مشخصه، بدهی‌های فنی با وجود این که برچسب فنی روشونه، ولی کاملا باعث کاهش کیفیت محصول در بلندمدت میشه.


## یک روش برای مدیریت بدهی‌های فنی
هدف اصلی یک تیم محصولی، توسعه و پیشبرد محصول به نقطه‌ایه که مدیرعامل، مدیر محصول و به صورت کلی مسئول محصول دوست داره بهش برسه. به همین دلیل اصلی ترین کارش اضافه کردن امکانات، آزمایش تغییرات و یا رفع باگ‌های محصوله. اما همونطور که بالاتر هم نوشتم، بعضی از کارها وجود داره که مستقیما و در کوتاه مدت احتمالا به این توسعه کمک نمی‌کنه و قراره در ادامه به محصول کمک کنه. برای همین یک کار مهمی که مدیر فنی و یا مسئول پروژه داره اینه که بتونه تعادل خوبی بین کارهای محصولی و بدهی‌های فنی ایجاد کنه. این تعادل هم کاملا به شرایط تیم، محصول وابسته است. من خودم برای مدیریت بدهی‌های فنی از یک روش ساده استفاده می‌کنم که در ادامه توضیح می‌دم.

### جدول بدهی‌های فنی
به عنوان رهبر فنی یک تیم و یا مسئول یک پروژه، خیلی مهمه که همواره لیستی از بدهی‌های فنی تیم و یا پروژه داشته باشیم. این لیست هم به مشاهده‌پذیری وضعیت سرویس‌ها و پروژه‌ها کمک می‌کنه و هم کمک می‌کنه که بین کارهای تیم بهتر اولویت‌بندی کنیم. هر سطر این جدول خوبه که این مشخصه‌ها رو داشته باشه: 
- **توضیحات**: خوبه که توضیحات کامل و با جزئیات باشه. حتی اگر راه‌حلی برای مشکل داریم اون رو هم بنویسیم.
- **دلیل ایجاد بدهی**: چرا این بدهی به وجود اومده؟ سهل‌انگاری بوده یا به خاطر سرعت دادن به یک بخشی به وجودش آوردیم؟
- **هزینه حل بدهی**: برای رفع این بدهی فنی چقدر باید هزینه بپردازیم؟ آیا مسئله خیلی پیچیده‌است و باید یک ماه زمان بگذاریم و یا با نصف روز می‌شه حلش کرد؟
- **اولویت**: حل کردن این بدهی برای رشد محصول چقدر اولویت داره؟ قراره که فقط به حفظ استانداردهامون کمک کنه یا سرعت توسعه محصول رو به میزان قابل توجهی کاهش داده؟

برای فیلدهای هزینه و اولویت می‌تونیم عدد بگذاریم و یا صرفا از عبارات کیفی مثل **کم**، **متوسط** و **زیاد** استفاده کنیم.

من برای مدیریت اولویت‌ها از یک تمپلیت ساده Notion استفاده می‌کنم که در [این لینک](https://dusty-comte-ce9.notion.site/1fade6bfa9684d86b6e80df3a7b115fb?v=e1c9bd0d7d614171a54d5ce053715093) می‌تونید مشاهده کنید و یا برای استفاده خودتون duplicate کنین.
<p align="center">
  <img src="technical-debts-table.png" alt="Amin Rashidbeigi's avatar" />
</p>


### اختصاص دادن قسمتی از کارهای تیم به بدهی‌های فنی
با آماده شدن این لیست، می‌تونیم تسک‌ها رو به مرور وارد کارهای‌هامون کنیم. منطقی‌تره که بر اساس اولویت کارها رو مرتب کنیم و به ترتیب اولویت‌ سراغ بدهی‌ها بریم. البته برای شروع این کار و عادت دادن تیم به این کار و ساختن فرهنگ رفع بدهی‌های فنی در تیم، می‌تونیم بر اساس هزینه هم مرتب کنیم که به ترتیب با اولویت‌ترین‌ها و کم‌هزینه‌ترین‌ها رو وارد کنیم تا کم کم سراغ با اولویت‌های با هزینه زیاد هم بریم.

خوبه که در هر ایتریشن یک پنجره‌ای رو برای این بدهی‌ها در نظر بگیریم. اندازه این پنجره هم کاملا بر اساس شرایط فعلی تیم و محصول می‌تونه متفاوت باشه. مثلا اگر داریم به صورت scrum کار می‌کنیم، ۵۰ درصد یک sprint بدهی فنی باشه و یا فقط ۱۰ درصد رو بدهی‌های فنی تشکیل بدن. این درصد بر اساس شرایط تیم و زمان‌بندی‌ها می‌تونه کم و زیاد بشه. ولی خوبه حواسمون باشه که در گیر و دار ددلاین‌ها کلا ازش غافل نشیم و چند ماه کلا سراغ این بدهی‌ها نریم.

## جمع‌بندی
توی این نوشته از بدهی‌های فنی و اهمیت مدیریتشون گفته شد. این که بدهی‌های فنی، به عنوان قرضی برای توسعه محصول گرفته می‌شود تا در آینده بهش بپردازیم. مدیریت صحیح این بدهی‌ها می‌تونه در تریدآف‌های زمانی توسعه محصول خیلی کمکمون کنه و باعث بشه هم زودتر به نتایج دلخواد برسیم و هم در بلندمدت پایداری فنی رو حفظ کنیم.

این نوشته عموما برگرفته از تجربی شخصی خودم بود و خیلی اتفاق خوبیه که اگر شما هم تجربه‌ای در این زمینه دارید توی نظرها بنویسین.

## منابع بیشتر
اگر علاقه‌مندید بیشتر در مورد بدهی‌های فنی بخونید من این مقاله‌ها رو پیشنهاد می‌کنم
- [TechnicalDebtQuadrant](https://martinfowler.com/bliki/TechnicalDebtQuadrant.html)
- [Bottlenecks of Scaleups: 01 Tech Debt](https://martinfowler.com/articles/bottlenecks-of-scaleups/01-tech-debt.html)
- [A Mess is not a Technical Debt](https://sites.google.com/site/unclebobconsultingllc/a-mess-is-not-a-technical-debt)